
# Inleiding
Hoewel de Geography Markup Language (GML) nog steeds een van de belangrijkste gestandaardiseerde uitwisselformaten is, zijn er in de laatste jaren een aantal alternatieven in opkomst. Aangezien GML een vrij complexe standaard is, is niet geschikt voor alle toepassingen. Deze handreiking geeft daarom een overzicht van de meest populaire alternatieven voor het uitwisselen en publiceren van vectordata - volgens standaarden die vrij toegankelijk zijn. Het gaat hierbij om 'lichtere bestandsformaten', in tegenstelling tot het allesomvattende (maar daardoor ook complexere) GML formaat. 

Voor het uitwisselen van geodata kan men tegenwoordig dus kiezen uit verschillende bestandsformaten. Wat het beste formaat is, is afhankelijk van een meerdere aspecten. Vroeg in het proces (bij het modelleren van de data) kan hier bijvoorbeeld al rekening mee worden gehouden. Tijdens het modelleerproces worden namelijk beslissingen genomen die later invloed kunnen hebben op de keuze voor een specifiek formaat - zoals de geometrietypes die worden vastgelegd, gebruikte modelleerparadigma, etc. Echter kun je vanuit één informatiemodel ook weer meerdere implementaties in uitwisselingsformaten afleiden - beslissingen in het model sluiten dit niet per se uit. Kortom: de keuze voor een formaat hangt altijd samen met de waarde die gehecht wordt aan bepaalde aspecten. 

Het is dan ook niet mogelijk om een opsomming te geven van alle relevante aspecten die een rol spelen bij het kiezen van een passend formaat. Wel is de toepassing leidend bij het maken van een keuze. De use case bepaalt namelijk wat de eisen aan de geometrieën zijn (zijn complexe types nodig? Is een hoge nauwkeurigheid van belang?), en welke verplichtingen aan de orde zijn. De antwoorden op deze vragen kunnen al een indicatie geven van de geschiktheid van de formaten. Inzichten in de behoeften van gebruikers (is ondersteuning in bepaalde tools/frameworks van belang? Moeten de bestanden leesbaar zijn voor mensen, vindbaar? Hoe belangrijk is de semantiek van de data?) zijn eveneens zwaarwegend. Deze handreiking geeft daarom alleen handvaten voor het kiezen van het juiste formaat voor de juiste situatie, en geeft in afzonderlijke hoofdstukken gedetailleerde informatie over het uitwisselen van geometrie in GML, JSON, GeoPackage en RDF.

## Scope en doelgroep
Dit document betreft een handreiking voor het gebruiken van lichtere bestandsformaten voor geodata, en beperkt zich tot de uitwisseling van data waarbij vector geometrieën toegepast worden. Met digitale toegankelijkheid voor ogen, ligt de focus hier op formaten waarvan de onderliggende standaarden open zijn. De tekst is daarom gericht op aanbieders van geo-informatie die graag meer willen weten over de afwegingen die je moet maken bij het kiezen van een formaat. Het is niet mogelijk om alle afwegingen in kaart te brengen en bij elke combinatie van antwoorden een formaat aan te raden. Elke situatie is immers anders en een soortgelijk overzicht is te complex en dus buiten scope. Om deze reden neemt de handreiking een aantal optimale use cases als uitgangspunt.

## Leeswijzer
De handreiking is vormgegeven met het idee dat mensen hun weg erin moeten kunnen vinden ongeacht hun kennis. In [Hoofdstuk 2](#Standaarden) worden relevante standaarden beschreven. In [Hoofdstuk 3](#Keuzehulpbestandsformaten) worden belangrijke aspecten bij het kiezen van een formaat toegelicht aan de hand van de optimale use cases. Deze aspecten worden beschreven en vertaald in vragen. Vervolgens worden alle formaten in afzonderlijke hoofdstukken geïntroduceerd en middels deze vragen beoordeeld op hun geschiktheid. Echter is het aan de lezer om te bepalen welke aspecten meewegen in de beslissing. De 'keuze-aspect' tabellen zijn dus bedoeld als een leidraad, niet een definitief advies. Voorbeelden worden gebruikt om de relaties tussen het uitdrukken van de geometrie, de semantiek van achterliggende modellen en het gebruik van de bestandsformaten te illustreren.
