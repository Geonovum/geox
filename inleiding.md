
# Inleiding
Hoewel Geography Markup Language (GML) nog steeds een van de belangrijkste gestandaardiseerde uitwisselformaten is, zijn er in de laatste jaren een aantal alternatieven in opkomst. GML is een hele volledige, maar ook vrij complexe standaard, en daardoor niet geschikt voor alle toepassingen. Deze handreiking geeft daarom een overzicht van de meest populaire alternatieven voor het uitwisselen en publiceren van vectordata - volgens open standaarden. Het gaat hierbij om 'lichtere bestandsformaten', in tegenstelling tot het allesomvattende (maar daardoor ook complexere) GML formaat. 

Voor het uitwisselen van geodata kan men tegenwoordig dus kiezen uit verschillende bestandsformaten. Wat het beste formaat is voor een toepassing, is afhankelijk van meerdere aspecten. In het bij de data behorende informatiemodel kunnen deze aspecten al naar voren komen - bijvoorbeeld de geometrietypes die worden vastgelegd, het gebruikte modelleerparadigma, etc. Echter kun je vanuit één informatiemodel ook weer meerdere implementaties in uitwisselingsformaten afleiden - beslissingen in het model sluiten dit niet per sé uit.  

Het is dan ook niet mogelijk om een opsomming te geven van álle relevante aspecten die een rol kunnen spelen bij het kiezen van een passend formaat. Wel zet deze handreiking de belangrijkste aspecten op een rijtje en brengt deze in verband met gangbare toepassingen. De toepassing bepaalt namelijk wat de eisen aan de geometrieën zijn (zijn complexe types nodig? Is een hoge nauwkeurigheid van belang?), en welke verplichtingen aan de orde zijn in de keuze voor standaarden. De antwoorden op deze vragen kunnen al een indicatie geven van de geschiktheid van de formaten. 

Daarnaast is het van belang om inzicht te hebben in de behoeften van gebruikers: is ondersteuning in bepaalde tools/frameworks van belang? Moeten de bestanden leesbaar zijn voor mensen, en gemakkelijk te vinden? Hoe belangrijk is de semantiek van de data? Deze handreiking geeft daarom handvaten voor het kiezen van het juiste formaat voor de juiste situatie, en geeft in afzonderlijke hoofdstukken gedetailleerde informatie over het uitwisselen van geometrie in GML, HTML, JSON, GeoPackage en RDF.

## Scope en doelgroep
Het doel van dit document is om handreikingen te geven voor het gebruiken van lichtere bestandsformaten voor geodata, en beperkt zich tot de uitwisseling van data waarbij vector geometrieën toegepast worden. Met digitale toegankelijkheid voor ogen, ligt de focus hier op formaten waarvan de onderliggende standaarden open zijn. De tekst is daarom gericht op aanbieders van geo-informatie die graag meer willen weten over de afwegingen die je moet maken bij het kiezen van een formaat. Het is niet mogelijk om alle afwegingen in kaart te brengen en bij elke combinatie van antwoorden een formaat aan te raden. Om deze reden neemt de handreiking een aantal gangbare use cases als uitgangspunt.

## Leeswijzer
De handreiking is vormgegeven met het idee dat mensen hun weg erin moeten kunnen vinden ongeacht hun kennis. [Hoofdstuk 2](#Standaarden) geeft achtergrondinformatie over een aantal relevante standaarden. In [Hoofdstuk 3](#Keuzehulpbestandsformaten) worden belangrijke aspecten bij het kiezen van een formaat toegelicht aan de hand van vijf gangbare, generieke toepassingen. Vervolgens worden alle formaten afzonderlijk in [Hoofdstuk 4](#html), [Hoofdstuk 5](#geojson), [Hoofdstuk 6](#geopackage), [Hoofdstuk 7](#gml), en [Hoofdstuk 8](#rdf) geïntroduceerd en beoordeeld op hun geschiktheid. De lezer kan met behulp van de 'keuze-aspect' tabellen bepalen welk formaat het meest geschikt is voor zijn of haar situatie, en zelf de belangrijkste aspecten daarvoor meewegen in de beslissing. In het document worden voorbeelden  gebruikt om het uitdrukken van de geometrie, de semantiek van achterliggende modellen en het gebruik van de bestandsformaten te illustreren.
